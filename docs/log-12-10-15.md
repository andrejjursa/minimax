Zápisnica stretnutia TIS (12.10.2015)
=====================================
Fyzicky prítomní: Miloš Polakovič, Stanislav Krajčovič, Martin Maco

Traja mladí muži sediaci v kobke zúfalo smútia za svojim spolužiakom, ktorý mal mať na starosti písanie zápisníc. Nášho Vlasťa zmohla choroba, preto sa na tento údel po veľmi dlhom čase premýšľania podujal Martin Maco. Lúskajúc pistácie a orechy, píšuc do klávesnice a jedným uchom počúvajúc svojich spolučlenov projektu zisťuje, o čom sa rozprávajú. Celý čas len riešia, čo napíšu do špecifikácie projektu. Už to trvá asi štyri hodiny a je to otravné a nudné.

Zrazu sa všetko zmenilo. Miloš dopísal posledné slovo, postavil sa, zreval heuréka a rozbehol sa. Martin sa samozrejme zľakol, lebo pocítil náhle zvýšenie intenzity hluku na svoje ľavé ucho, čo prirodzene spôsobilo dočasné ohluchnutie a bleskové premiestnenie svojho tela zo stoličky na zem. Vedľa sediaci Stanislav, ktorý tiež riešil katalóg, mu oznámil, že Miloš sa rozbehol za pani Markošovou, aby mu podpísala jeho výtvor. Po dlhých hodinách sa teda podarilo spísať katalóg požiadaviek.

Ostáva už len posledná vec - dohodnúť sa, čo spraviť nabudúce. Keďže Miloš už rieši autogramy, ostali tu len dvaja muži. Stanislav sa po porade s Martinom rozhodol nasledovne. Ďalším krokom bude navrhnúť architektúru programu. Keďže päť hodín otravnej práce je veľa, tak pokračovanie bude nabudúce.
